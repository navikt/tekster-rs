<h2>Den sykmeldtes aktivitetsplikt</h2>
<p>Alle sykmeldte har en plikt til å være i aktivitet hvis det er mulig. Aktivitet vil si å jobbe noe i kombinasjon med å være sykmeldt. Et eksempel er å jobbe 50 prosent og være 50 prosent sykmeldt.</p>
<h2>Arbeidsgiverens tilretteleggingsplikt</h2>
<p>Aktivitetsplikten henger nært sammen med arbeidsgiverens muligheter for å tilrettelegge arbeidet. Som arbeidsgiver har du plikt til å tilrettelegge arbeidet så langt det er mulig, og bidra til løsninger som hindrer unødig sykefravær.</p>
<h2>Hva må du gjøre nå?</h2>
<p>Det er viktig at du har god dialog med arbeidstakeren om det er mulig å utføre noen av arbeidsoppgavene til tross for sykdom. Det kommer an på hva sykdommen tillater og hva det er praktisk mulig å få til på arbeidsplassen. Sammen skal dere lage en oppfølgingsplan som beskriver arbeidsoppgavene og hva som skal til for å gjøre noen av dem.</p>
<p>Hvis det ikke er mulig å legge til rette på arbeidsplassen, må du dokumentere dette i oppfølgingsplanen og sende den til NAV.</p>
<h2>NAVs vurdering</h2>
<p>NAVs oppgave er å vurdere om aktivitetsplikten er oppfylt. Vurderingen baserer seg på opplysninger fra arbeidsgiveren og fra den som har sykmeldt arbeidstakeren. Utfallet av vurderingen kan være:</p>
<ol type="A">
<li>Aktivitetsplikten er oppfylt fordi arbeidstakeren er delvis tilbake i arbeid. Utbetalingen av sykepenger fortsetter.</li>
<li>Det gis unntak fra aktivitetsplikten på grunn av helsesituasjonen eller fordi det ikke er mulig å tilrettelegge på arbeidsplassen. Utbetalingen av sykepenger fortsetter.</li>
<li>Aktivitetsplikten er ikke oppfylt. Den sykmeldte kan miste retten til sykepenger, og utbetalingen stanses.</li>
</ol>