<p>Her finner du svar på de vanligste spørsmålene:</p>
<h2>Hvordan har NAV fått navnet mitt?</h2>
<p>Opplysningene om hvem du er leder for kommer fra virksomheten du jobber i og er lagt inn av den som henter sykmeldingene i Altinn.</p>
<h2>Jeg savner noen sykmeldinger i listen</h2>
<p>Du får de sykmeldingene som medarbeiderne dine har sendt digitalt.</p>
<p>Noen vil fortsatt få sykmeldingen på papir. Sykehusene skriver foreløpig ikke ut sykmeldinger som kan sendes digitalt.</p>
<p>Det kan også være andre grunner til at medarbeideren din må ha (eller vil ha) sykmeldingen på papir.</p>
<h2>Hva skal jeg gjøre med det som ligger i listen?</h2>
<ul>
  <li>Du leser innholdet i sykmeldingen, og starter oppfølgingen av medarbeideren hvis det er behov for det.</li>
  <li>I søknaden kontrollerer du opplysningene som er gitt. Oppdager du feil, må du be medarbeideren rette det opp i Ditt sykefravær på nav.no.</li>
  <li>I den digitale oppfølgingsplanen kan du og medarbeideren skrive inn arbeidsoppgaver og forslag til tiltak fra hver deres kant, eller dere kan skrive den når dere sitter sammen.</li>
  <li>I de digitale møteforespørslene svarer du på hvilke datoer som passer for deg</li>
</ul>
<h2>Hvordan kan jeg styre hvilke varsler jeg får på SMS og e-post?</h2>
<p>Noen av varslene kan du velge om du vil ha, og du kan bestemme hvilken adresse de skal komme til. Les mer her: <a href="https://www.nav.no/no/bedrift/oppfolging/sykmeldt-arbeidstaker/digital-sykmelding-informasjon-til-arbeidsgivere/hvordan-styre-varsel-pa%CC%8A-sms-og-e-post_kap">Hvordan styre varsel på SMS og e-post</a>.</p>
<h2>Hva gjør jeg hvis jeg ikke er leder for denne medarbeideren?</h2>
<p>Medarbeideren får spørsmål om det er riktig at du er lederen. Dette skjer neste gang medarbeideren sender en sykmelding.</p>
<p>Hvis svaret er nei, sletter vi navnet ditt og spør virksomheten på nytt i Altinn dersom medarbeideren fortsatt er ansatt i virksomheten.</p>
<p>Medarbeideren kan <strong>når som helst</strong> sjekke hvem som er meldt inn som nærmeste leder ved å logge inn på Ditt sykefravær på nav.no.</p>
<p>Du kan også melde fra om at du ikke lenger er lederen.  Når du har trykket på navnet i listen, bruker du lenken «melde fra om endring til NAV» nederst på siden.</p>
<h2>Må jeg gi søknaden videre til personal- eller lønnsavdelingen?</h2>
<p>Nei, de kan finne den i Altinn.</p>
<h2>Trenger jeg å bruke del D av sykmeldingen på papir?</h2>
<p>Nei, hvis medarbeideren har brukt den digitale søknaden om sykepenger, skal del D på papir ikke brukes.</p>
<p>NAV saksbehandler den digitale søknaden supplert med inntektsopplysningsskjemaet, som er det eneste dere skal sende i tillegg.</p>
<p>Hvis medarbeideren din ikke bruker digital sykmelding, sender du del D til <a href="https://www.nav.no/no/nav-og-samfunn/samarbeid/leger-og-andre-behandlere/relatert-innhold/adresser-til-nav-arbeid-og-ytelser-for-krav-om-sykepenger">NAV i posten</a>.</p>
<h2>Kan jeg hente opp eldre sykmeldinger?</h2>
<p>Nei, av personvernhensyn kan vi ikke vise sykmeldinger på nav.no lenger enn fire måneder etter at medarbeideren har blitt frisk. Det samme gjelder søknader om sykepenger. Dere finner alle sykmeldinger og søknader i Altinn.</p>
<h2>Hva gjør jeg hvis medarbeideren har fylt ut søknaden om sykepenger feil?</h2>
<p>Da tar du kontakt med medarbeideren, som har mulighet til å rette opp søknaden på sin side på nav.no.</p>
<h2>Hvordan kan jeg skrive ut sykmeldingen eller søknaden?</h2>
<p>I utgangspunktet skal det ikke være behov for å skrive ut dokumentene fordi de ikke skal sendes noe sted.</p>
<p>Hvis du likevel ønsker utskrift, kan du trykke Ctrl + P (Cmd P på Mac) på tastaturet når du er inne på siden du vil skrive ut.</p>
<h2>Hvor kan jeg få vite mer om hva som kreves av meg i oppfølgingen av sykmeldte?</h2>
<p>Vi har samlet informasjon til deg på siden <a href="https://www.nav.no/no/bedrift/oppfolging/sykmeldt-arbeidstaker/relatert-informasjon/slik-folger-du-opp-sykmeldte">Slik følger du opp sykmeldte</a>.</p>
<p>Nyttig å vite:</p>
<ul>
  <li><a href="https://www.nav.no/no/bedrift/oppfolging/sykmeldt-arbeidstaker/digital-sykmelding-informasjon-til-arbeidsgivere/sporsma%CC%8Al-og-svar-om-digital-sykmelding-og-altinn_kap">Spørsmål og svar om den digitale sykmeldingen</a></li>
  <li><a href="https://www.nav.no/no/bedrift/oppfolging/sykmeldt-arbeidstaker/digital-sykmelding-informasjon-til-arbeidsgivere/sporsma%CC%8Al-og-svar-om-soknaden-om-sykepenger_kap">Spørsmål og svar om søknaden om sykepenger</a></li>
  <li><a href="https://www.nav.no/no/Bedrift/Oppfolging/Sykmeldt+arbeidstaker/digital-sykmelding-informasjon-til-arbeidsgivere/filmer-og-demoer">Filmer og demoer</a></li>
  <li><a href="https://www.nav.no/no/Bedrift/Oppfolging/Sykmeldt+arbeidstaker/digital-sykmelding-informasjon-til-arbeidsgivere/nyhetsbrev">Nyhetsbrev</a></li>
</ul>
<p></p>
<p>Har du spørsmål som du ikke finner svar på her inne? Arbeidsgivertelefonen <strong>55 55 33 36</strong> er åpen 8.00-15.30 mandag-fredag.</p>
